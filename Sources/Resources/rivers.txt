Річка — природний водний потік, який витікає з джерел чи з озера, болота (рідше), має сформоване річище
 і тече під дією сили тяжіння; живиться поверхневими й підземними водами, з атмосферних опадів свого
 басейну. Розрізняють ріки сталі й сезонні, гірські та рівнинні.
Річка характеризується довжиною, шириною, площею басейну, глибиною, падінням, похилом, витратами води
і наносів, хімічним складом.
Річками називають природні водотоки, які мають довжину понад 10 км, а коротші — струмками. Річки
завдовжки до 100 км, вважають малими, до 500 км — середніми, а понад 500 км — великими.
У кожній річці розрізняють місце її зародження — витік і місце (ділянка) впадання в море, озеро або
злиття з іншою річкою — гирло. Естуарій — це вид гирла річки, де річка не утворює дельту, не відкладає
формуючого матеріалу. Губи — це один із видів естуарію.
Річки, що безпосередньо впадають в океани, моря, озера або втрачаються в пісках і болотах, називаються
головними; ті, що впадають у головні річки — притоками.
Головна річка зі всіма її притоками утворює річкову систему. Густота річкової мережі - це протяжність (км)
усіх річок, поділена на площу (км2) басейну цих річок. Рівнинні річки часто утворюють Меандри - петлі річок,
звивини річки.
Поверхня суші, з якої річкова система збирає свої води, називається водозбором або водозбірною площею.
Водозбірна площа разом з верхніми шарами земної кори, що включає дану річкову систему і відокремлена від
інших річкових систем вододілами, називається річковим басейном.
Річки зазвичай течуть у витягнутих знижених формах рельєфу — долинах, найбільш знижена частина яких,
зайнята водним потоком постійно, називається руслом, а частина дна долини, що заливається високими річковими
водами під час повеней — заплавою або заплавною терасою. Вище заплави розташовані тераси, що колись були
заплавами. Це сліди діяльності вод річок в час, коли річкова долина була мілкішою. Тераси — частини річкової
долини, які ніколи не заливаються водою.
У річищах чергуються глибші місця — плеса і мілководі ділянки — перекати. Лінія найбільших глибин русла утворює
фарватер, а лінія найбільших швидкостей течії називається стрижнем.
У місцях виходів твердих гірських порід, які перетинають шлях річки, утворюються пороги. Особливо багато порогів
на гірських річках, де річище складене твердими породами, а швидкість течії велика. Падіння води з високого
виступу в руслі річки називається водоспадом. Найвищий водоспад на Землі — Анхель (979 м) на річці Чарон (притока
Оріноко в Південній Америці).
Різниця висот між витоком і гирлом річки називається падінням річки; відношення падіння річки (або окремих її
ділянок) до їхньої довжини називається похилом річки (ділянки) і подається у відсотках (%) або в промілле (‰).
Кольдера — це западина в місті витоку, в суходолі.
Довжина річки — відстань річки від витоку до гирла.
Річки — одна з могутніх зовнішніх сил Землі. Як усі зовнішні сили планети, вони виконують три види роботи в природі:
руйнування, перенесення та відкладення гірських порід. Руйнівна робота річок називається річковою ерозією. У ході
цієї діяльності річка розмиває, розширює й поглиблює річкову долину, і чим більший нахил поверхні, по якій тече річка,
тим швидше йде процес ерозії. Тому гірські річки мають глибокі та вузькі річкові долини, а рівнинні, де похил менший,
— неглибокі річкові долини. По всій течії річки відбувається перенесення твердих частинок, які відкладаються на завороті
річок, а в окремих річках у гирлі, утворюючи дельту.
По поверхні земної кулі річки розподілені украй нерівномірно. На кожному материку можна позначитити головні вододіли —
межі областей стоку, що поступає в різні океани. Головний вододіл Землі ділить поверхню материків на 2 основних басейни:
атлантико-арктичний (стік з площі якого поступає в Атлантичний і Північний Льодовитий океани) і тихоокеанський (стік в
Тихий та Індійський океани). Обсяг стоку з площі першого з цих басейнів значно більше, ніж з площі другого.
Густина річкової мережі і напрям течії залежать від комплексу сучасних природних умов, але часто в тій чи іншій мірі
зберігають риси колишніх геологічних епох. Найбільшої густини річкова мережа сягає в екваторіальному поясі, де течуть
найбільші річки світу — Амазонка, Конго; у тропічних і помірних поясах вона також буває високою, особливо в гірських
районах (Альпи, Кавказ, Скелясті гори тощо). У пустельних районах поширені епізодично поточні річки, що зрідка
(при сніготаненні або інтенсивних зливах) перетворюються в могутні потоки (річки рівнинного Казахстану, уеди Сахари,
крики Австралії тощо).

Класифікація
У залежності від рельєфу місцевості, в межах якої течуть річки, вони поділяються на гірські і рівнинні. На багатьох
річках чергуються ділянки гірського і рівнинного характеру. Гірські річки, як правило, відрізняються великими ухилами,
бурхливою течією, течуть у вузьких долинах; переважають процеси розмиву. Для рівнинних річок характерна наявність звивин
русла або меандрів, що утворюються в результаті руслових процесів. На рівнинних річках чергуються ділянки розмиву русла
і акумуляції наносів, в результаті яких утворюються осередки і перекати, а в гирлах — дельти. Іноді відгалужені від річки
рукави зливаються з іншою річкою.
За розміром басейну річки поділяються на великі (понад 50 тис. км квадратних), середні (2-50 тис. км квадратних), малі
(менше 2 тис. км квадратних).
За способом живлення річки поділяють на снігові, дощові, річки підземного живлення, льодовикові, змішаного типу;
За стійкістю русла — стійкі та нестійкі;
За льодовим режимом — замерзаючі, незамерзаючі.

Водний режим
Водний режим річки характеризується витратами й стоком. Витрата — кількість води, що проходить через поперечний переріз
річки за одиницю часу. Зазвичай витрата вимірюється в кубометрах за секунду (м?/с). Вона дорівнює площі поперечного
перерізу помноженій на середню швидкість річки. Витрата води за тривалий період — місяць, сезон, рік — називається стоком.
Найповноводніша річка земної кулі — Амазонка. Її середня витрата — 209 000 м?/с. На другому місці стоїть Конго з витратою
39 536 м?/с).
Значну частину водного потоку складають розчинені солі й тверді речовини. Весь твердий матеріал, що переносить річка,
називається твердим стоком. Від об'єму тердого стоку залежить мутність води. Наймутнішою рікою світу є річка Хуанхе, яка за
рік виносить 1,3 млрд тон зважених наносів.
Режим річки — це зміна величини витрати води за порами року, коливання рівня, зміна температури води. Режим річки значною
мірою залежить від типу живлення. В водному режимі річок протягом року виділяють періоди з повторюваними рівнями, які
називаються, межень, повінь, паводок.
Межень — найнижчий рівень води в річці. Під час межені витрата води в річці незначна, головне джерело живлення — підземні води.
В помірних широтах буває літня й зимова межень. Літня межень наступає в результаті поглинання води поверхнею й високою
випаровуваністю, зимова межень — в результаті відсутності поверхневого живлення.
Повінь — високий і тривалий підйом рівня води в річці, який супроводжується затопленням заплави. Спостерігається кожного року в
один і той же сезон. Під час повені річки мають найбільшу водність, на цей період припадає більша частина річного стоку. Повені
викликаються весняним чи літнім таненням снігу й льоду. Часто повені пов'язані з довгими дощами в теплу пору року.
Паводок — швидке, але короткочасне підняття рівня води в річці. На відміну від повені паводки виникають нерегулярно. Виникає
зазвичай через інтенсивні дощі.

Використання
У далекому минулому береги наземних водойм, зокрема річок, найчастіше ставали місцями поселень людей, виникнення міст. Річки були
головними шляхами сполучення. Вони використовувалися як транспортні артерії, якими на човнах та кораблях переправляли різні товари,
худобу, людей. На річках будували водяні млини, сплавляли ліс. Деякі осередки залежали не лише від наявності річок як таких, а й від
їхнього циклу. Зокрема, у Стародавному Єгипті чітко відстежувався цикл повеней Нілу, люди навіть навчилися передбачати їх наближення
завдяки астрономічним спостереженням, оскільки на розливах Нілу ґрунтувався також сільськогосподарський цикл древніх єгиптян.
У наші дні річки набули ще більшого значення. Вони досі використовуються як транспортні шляхи, причому зі зростанням обсягів
виробництва та видобувної промисловості, обсяги перевезень річковими суднами тільки зростають. Річки також досі залишаються важливими
джерелами питної води. Нині вода річок використовується для роботи фабрик і заводів, для систем охолодження (зокрема, на АЕС).
На річках будують гідроелектростанції. Також вода річок використовується для зрошення полів.